---
title: "(NO) Min sommer som utvikler hos NAV IT"
pubDate: 'Aug 11 2023'
description: "Hva jeg har gjort i løpet av sommer-internshipet mitt hos NAV IT."
draft: false
---

## Introduksjon

Sommeren 2023 har jeg hatt sommerjobb i **NAV IT** som ***"Førstekonsulent-Utvikler"***. Det har vært en utrolig lærerik sommer, hvor det har vært gøy å komme på jobb hver dag! Jeg er så takknemlig for at jeg fikk denne muligheten.🫶

I løpet av sommeren har jeg skrevet en slags "dagbok", der jeg har notert ned hva som har skjedd hver dag i løpet av de åtte ukene jeg var ansatt. Dette valgte jeg å gjøre ettersom det er **min aller første jobb i IT-bransjen**, og er noe jeg ville huske i fremtiden og kunne se tilbake på. 

Grunnen til at jeg velger å publisere dette, *med lov fra mine overordnede i NAV*, på bloggen min er for å gi innsikt i hvordan hverdagen som sommerstudent i NAV IT er og hvordan jeg har hatt det igjennom sommeren! Jeg har også vært med i [***"7 kjappe med årets sommerjobbere"***](https://www.detsombetyrnoe.no/7-kjappe-med-arets-sommerjobbere) som forteller litt av samme, en slags ***TL;DR*** for denne posten.🚀

En ting jeg vil si før du som leser ser igjennom dagene og ukene min hos NAV IT, er at studerer du eller er ferdigutdanna/egenlært innenfor IT-yrket så er dette en arbeidsplass jeg anbefaler på det sterkeste.  
Oppfølgingen man får, det sosiale miljøet på og utenfor kontoret, teknologien man får teste ut, den gode maten i personalrestauranten osv. har vært en opplevelse som har styrket tanken om at jeg har valgt riktig yrke og gjort at jeg gleder meg helt sykt til å komme meg ut i arbeidslivet!🤩

> **PS:** Her er en [link](https://github.com/navikt/helse-sprik) til prosjektets GitHub repository som jeg jobbet på i sommer!

![setup](/img/nav_setup.jpg)
> *Slik så pulten min ut for det meste i løpet av sommeren!*

## Uke 1

#### 19.06.23

I dag var første dagen i sommerjobb hos NAV IT som utvikler 🥳.  
Jeg møtte opp mandag morgen kl. 09 på Fyrstikkalléen 1, hvor de andre sommerstudentene og jeg ble tatt godt imot av NAV-teamet.

Vi startet dagen med en *"Velkommen"*-introduksjon til NAV, der vi blant annet fikk omvisning av bygget og kontorene, og hadde *"speedfriending"* for å bli kjent med hverandre. Det er også blitt satt opp lunsjgrupper, som skal rullere hver dag første uken, og dette er noe jeg ser frem til ettersom vi får blitt enda litt bedre kjent utover uka!✨

Rundt kl. 12 fikk vi utdelt utstyr og skulle bruke tiden fram til kl. 15 på å sette opp dette, og laste ned aktuelle tjenester som e-post, slack osv. Her klarte jeg selvfølgelig å glemme passordet mitt til macen så måtte ned på servicetorget for å få hjelp... (typisk at det måtte skje første dag hahah)

Kl. 15 var det tid for quiz, trenger ikke å si så mye om denne ettersom lag "Og vinnerne er lag 5" ikke engang ble ropt opp på kåringene... (veldig gøy quiz da!!)

Som avslutning på første dag fikk vi pølser og brus i kantina og satt her utover fra kl. 16.🌭 

#### 20.06.23

Andre dag i NAV! Vi startet dagen med en god runde med praktisk informasjon om NAV! Dette var svært lærerikt ettersom vi fikk lært litt mer rundt det å registrere timer, litt om sykedager, infranettet til NAV osv!

Ny dag, ny lunsjgruppe! Veldig god mat med hyggelig stemning rundt bordet.🍱  
Etter lunsjen hadde vi et lite seminar om *sikkerhet i NAV*, noe som var veldig fascinerende å følge med på samt. lære litt mer om!

Kl. 13 var det tid til teknisk oppsett slik at de, deriblant meg, som ikke fikk gjort ferdig oppsett første dagen kunne få sitte mer med det i dag. Ble så og si ferdig, mangler bare litt småting igjen så er alt goodigood!

Som avslutning på dagen hadde vi en times "forelesning" om *produkthistorikk i NAV*. Her var det mye overraskende info, som f.eks. at NAV faktisk deler ut 14.500,- norske kroner i SEKUNDET! Det er sykt det.💸

#### 21.06.23

Dag 3 starter med et smell, med litt morgenkaraoke for de som ville komme kl. 8 på jobb! Det var kjempegøy selv om jeg ikke er den som elsker å synge mest.🎤

Videre utover dagene hadde vi litt diverse seminarer om blant annet *datadrevet NAV* og *juss i produktutvikling*. Veldig lærerike seminarer og interessant å lære enda mer om NAV som organisasjon.

Vi hadde et kurs kl. 13 rundt de interne systemene til NAV (nais og nada), veldig lærerikt og det var noe jeg ville høre enda mer om jo lengre kurset foregikk.

Dagen endte med en rebus der vi ble delt inn i grupper og måtte løpe rundt omkring i bygget for å løse diverse gåter og oppgaver! Dette var kjempegøy, og min gruppe vant faktisk! Fikk et par råe, knæsjrøde NAV sokker.🧦

#### 22.06.23

Dag 4 startet med en rask gjennomgang av årets oppgaver vi sommerstudentene kunne få, og wow for noen kule oppgaver vi kunne gjøre! Her måtte vi komme med ønsker om hvilken oppgave vi mest ville ha og rangere disse.📜

Etter dette lærte vi litt rundt det å jobbe sammen i team før lunsj, ikke mye ny kunnskap rundt temaet men var en god bolk å ha i løpet av dagen.

Etter lunsj hadde vi **Leesah-game** og fy søren så gøy det var! Her jobber vi med Kafkastrømmer og skulle løse oppgaver vi fikk via strømmen, samt. svare på disse tilbake i strømmen. Syntes dette var dødsgøy, og lærte en god del om hva Kafkastrømmer er!

Avslutning på dagen var en velkomstmiddag på Youngs hvor vi spiste pizza. Dette var veldig hyggelig og en fin avslutning for dagen!🍕

#### 23.06.23

Dag 5 - første uke som intern gjennomført! Dagen startet med lyntaler om arbeidshverdagen i NAV, dette var interessant å høre på ettersom diverse faste ansatte fra ulike områder kom og snakket.

Etter dette fikk vi vite hvilken oppgave vi fikk og hvem vi havnet i grupper med!

Jeg fikk oppgaven "Feil i Speil", som handler om å forbedre kommunikasjonen mellom saksbehandlere og utviklere. Veldig spennende oppgave, og storfornøyd med både oppgaven og teamet mitt!😊

## Uke 2

#### 26.06.23

Andre uke i NAV som sommerstudent, woho!🍾

Dagen gikk for det meste i å bli mer kjent med det faste teamet i sykepenge-avdelingen, komme frem til hvilke teknologier vi skulle bruke på prosjektet og hva team-/appnavnet vårt skulle være!

Vi kom frem til at vi skulle bruke Kotlin som backend og Next.js som frontend med TailwindCSS og Aksel (NAVs "verktøykasse"), samt. at vårt team-/appnavn skulle være *"Sprik"* (ettersom vi tetter "spriket" mellom utviklerne og saksbehandlerne).💡

#### 27.06.23

I dag så var dagen fylt med en del møter faktisk ettersom vi samler inn brukerhistorier fra både saksbehandlere og utviklere slik at vi kan få en dypere forståelse av problemet, og høre litt ideer rundt hvordan dette kan løses og hva som ønskes fra partene.🌠

Vi hadde vår første daily standup for sommeren også, det gikk kjempefint og vi fikk mye ros fra teamet vårt!

Lunsjen i dag var litt annerledes, vi hadde noe kalt *"empati-lunsj"*. Dette gikk ut på at vi alle fikk hver vår funksjonsnedsettelse slik at vi kunne få oppleve hvordan dette er i hverdagen, og få litt mer forståelse rundt det med universell utforming.

Dette syntes jeg var kjempe fascinerende og en opplevelse jeg definitivt skal ta med videre. (syntes alle bedrifter burde gjøre dette ettersom det åpner øyene litt mer, og man legger veldig godt merke til hvordan en del ting ikke er godt nok utformet for alle mennesker)♿

Jeg hadde også en kort oppstartsamtale i dag der jeg ble spurt litt om hvordan første uka har gått, hvilke forventninger jeg har osv. 

#### 28.06.23

NAV arrangerte Pride-frokost for alle ansatte i dag for å feire og vise støtte til Pride, noe som var en fin start på dagen!🏳️‍🌈

Rett før lunsj kjørte vi en standup for dagen, den gikk helt fint (tror jeg begynner å få dreisen). På onsdager så har vi lunsj med de oppsatte lunsjgruppene vi er delt inn i slik at vi får spist lunsj med noen utenom teamet vårt en gang i løpet av uka.

Utover dagen var det generelt seminarer der vi hadde en workshop rundt designsystemet Aksel, en introduksjon til frontend i NAV og deploying av denne, og gjennomgang av kapittel 8 i juss. Mye spennende å lære som alltids er gøy!🧑‍⚖️

Klokka 15 hadde jeg min første match i biljardturneringen for sommeren. Jeg spilte ganske bra hele veien før jeg skulle få ned den svarte kula, da rakna alt hahah. Altså vi snakker om at jeg klarte å sanke 4 kuler på rad, men å få ned siste kule i riktig hull var umulig. Veldig morsom kamp!

#### 29.06.23

I dag startet vi med en designgjennomgang med teamets egne designer, som ga oss innsikt i NAVs designvalg for interne og eksterne sider.

Etter dette hadde vi et seminar om *Styring i NAV - forholdet til aid og intern styring*. Deretter så hadde vi etter lunsj enda et seminar, denne gang om *Svakheter med dagens løsning*.🗒️

Vi fikk til å ha et møte med teamets produktleder også som har synspunkter fra begge sider (saksbehandlere og utviklere) i forhold til oppgaven våres, som var ganske nyttig!

Resten av dagen gikk til blant annet å delta litt på fagtorsdag for å høre en talk av [Ben Holmes](https://bholmes.dev/) fra Astro om *opt-in design* (detta ga meg ikke så mye verdi som jeg hadde håpet på dessverre..), og å ferdigstille oversikten over kravspesifikasjon ved bruk av intervjuene til oppgaven våres.✍️

#### 30.06.23

Dagen i dag besto for det meste av møter. Vi holdt vår første demo for teamet vårt (som gikk bra!), fikk lært (enda) litt mer om juss (litt mer retta mot teknologi-delen), og holdt retro mot slutten av dagen (som vi måtte postpone til mandagen).📝

Utenom møtene hadde vi *Kims rom* som var veldig gøy! Her ble vi delt inn i grupper der vi skulle prøve å huske, finne og løse diverse ting i et rom sammen (litt escaperoom-aktig).

Teamet fikk pusha ny side til prod, dette var en feilside der saksbehandlere skal melde inn til. I tillegg fikk vi oversikt over prioritering av *nice to have*-funksjonene vi har notert ned! Dette fikk vi til ved bruk av en *"Tid / Nyttig"-graf*, som vi ble tipset av produktleder om å bruke.📊

## Uke 3

#### 03.07.23

I dag har vi gjort ferdig retro'en fra forrige fredag som vi ikke ble ferdig med. Dette var nytt for meg, så det var mye nytt å lære!

Vi hadde litt mer om juss i dag, en fortsettelse fra fredag. Her jobbet vi med en praktikumsoppgave der vi skulle definere parter og problemstillinger fra en tekst vi hadde fått.

Videre utover dagen fikk vi startet på å prøve og koble frontend med backend, samt. fått litt mer strukturert oppsett for standupsa våres fremover.🖇️

#### 04.07.23

Applikasjonen vår funker bra, backend og frontend snakker endelig sammen woho!🗣️

Lærte en god del i dag ettersom vi har drevet på med blant annet axios og ktor som har vært veldig gøy!

Vi hadde også et seminar om *Introduksjon til Risiko- og sårbarhetsanalyse* som er noe vår oppgave kommer til å være litt innom utover sommeren.

#### 05.07.23

I dag så var planen etter standup hovedsakelig å få endre måten vi får sendt objekter fra frontend til backend på (erstatte jackson med kotlinx) samt. å få satt opp møter i fremtiden.

Vi hadde også et kurs om feedback rundt hva det betyr og hvordan man gir god feedback. Dette syntes jeg var et veldig nyttig kurs! Vi lærte også en del om hvordan man reagerer på feedback fra andre som var veldig spennende.

Utenom det faglige hadde vi en sosial happening i dag der vi dro på Oslo Streetfood og spiste før vi dro videre til Oslo Camping for litt minigolf.⛳

#### 06.07.23

Torsdagen gikk til å ha standup og ROS møte for det meste!

Vi satt også opp routing i dag og her måtte vi diskutere litt hva som var best. Valgene var CreateBrowserRouter, BrowserRouter eller NextJS sin innebygde mapperouting-struktur. Vi endte til slutt opp med NextJS sin innebygde routing.

Etter jobb i dag dro vi for å se på BingoKongen, og fy søren for en opplevelse hahahah! Det var sinnssykt gøy!🎰🍀

#### 07.07.23

Dagen i dag gikk for det meste i standup, demo og retro. Disse gikk kjempebra, begynner å få teken på det nå!

Vi hadde også quiz med teamet vårt som var veldig gøy! Temaet for quizen var jukkende gjess og videobakgrunner.🪿

Vi fikk også et kurs i useState, useEffect og useContext av en av mentorene våres som var veldig nyttig, hvertfall for meg som ikke har vært mye borti det før!

## Uke 4

#### 10.07.23

På menyen i dag var det databaser og tester! Vi har startet å sette ioo databasen våres nå, og fått designet/modellert den ferdig. Det krevdes "litt" ekstra hjelp fra mentorene våres i dag hehe.

Tester er nå smått startet ved at vi bare har fått lagt inn JUnit og sjekka at det fungerer som det skal.
Tungt arbeid i dag, men vi har vært gode på pauser og bytting av pilot.🧑‍✈️

#### 11.07.23

Kort dag i dag ettersom jeg skal på Coldplay konsert i Sverige, så måtte gå før. Kort sagt så fortsatte vi med database arbeidet fra i går, og fikset serialisering for LocalDate med KotlinX!🎶

#### 13.07.23

I dag har vi fått endelig deploya applikasjonen våres med backend, databasen og frontenden helt komplett! Tok en del tid å finne ut hvordan vi fikk henta frontend-buildet til backenden så det ble servet frem i stedet for gode gamle "Hello World".👋🌎

Mye god hjelp fra mentorer as per usual, vi setter så pris på dette!!

Vant ukas bilijard-match! Nå har jeg 2 seiere og 1 tap, satser på at jeg fortsetter med winsa hahahah🎱

#### 14.07.23

Ser ut som fredagen for det meste kommer til å gå til standup, demo, quiz og retro!🧍

Disse tar opp en god del av dagen så sammen med pauser og lunsj så er det ikke mye tid til koding, men vi fikk satt opp brukermøter til neste uke med flere saksbehandlere samt. skrevet en liten oversikt over dependencies og teknologier vi bruker i prosjektet.

All in all en bra dag!

## Uke 5

#### 17.07.23

I dag har vi kjørt monday commits og satt opp OKR'en for de 4 neste ukene, hatt to brukerintervjuer med saksbehandlere der vi testa litt design også, og fikset posting av feilmeldinger på siden våres.

Utenom det har det ikke skjedd noe mer nytt! God start på mandagen.😊

#### 18.07.23

Slik som i går har vi hatt brukerintervjuer med saksbehandlere for testing av design, dette gikk veldig bra! Jeg fikk ansvar for å lede samtalen noe jeg ikke har gjort før, som var kjempe lærerikt. Syntes det var vanskelig å unngå og ikke putte ord i munnen på brukeren, men klarte å bli bedre på det som var veldig gøy!🗨️

Bortsett fra brukerintervju fortsatte vi litt med å fikse feil på prosjektet vårt, men hadde ikke så mye tid til dette. Vi brukte også litt av dagen til å forberede oss litt for en *"halvveis i intershipet"*-presentasjon som vi skal ha imorra.

#### 19.07.23

Planen i dag var hovedsakelig å overleve "halvveis"-presentasjonen vi skal ha, og fikse et testmiljø som vi kan kjøre lokalt.

For halvveis-presentasjonen så gikk vi igjennom hva oppgaven våres går ut på, litt om dokumentasjons- og innsiktsarbeidet vi har gjort, viste frem skissene våres for applikasjonen, redegjorde arkitektur og DevOps, og til slutt ga en demonstrasjon av appen så langt den var kommet samt. litt info om veien videre. Det gikk helt greit, selv om presentasjoner ikke er min favoritt.🦜

Derimot under hjelpen for å mekke testmiljøet kom vi frem til at vi måtte gjøre arkitekturendringer i frontenden. Vi valgte å få fra Nextjs til React på grunn av Nextjs er et fullstack rammeverk som ønsker å være sin egen server. Dette passer ikke med vår visjon om å ha en Kotlin-backend som server frontenden.  
Nå funker alt, klokka er 17:30, jeg er klar for middag!😋

#### 20.07.23

Torsdagen startet med et lite stress moment, der vi fant ut at vi hadde glemt å commite den ene fila vi hadde kodet i går for å få kjørt appen lokalt på maskinene. Dette ordna seg raskt med god hjelp fra mentorer (var heldigvis ikke mange linjene), og er god læring til senere!🥹

Vi har også gjort det mulig nå å hente feilmeldinger fra databasen, og for første gang endelig fått kodet litt ved bruk av test-driven development som var veldig gøy. Utenom dette var det en "*fellespause*" etter lunsj, jeg vant ingenting dessverre.

Etter jobb var det sosialt med mat på Oslo Streetfood og bowling rett ved siden av som var ganske hyggelig!🎳

#### 21.07.23

På jobb i dag så var vi kun 2 frem til 12 ettersom en på gruppa var borte, og kl. 12 skulle andremann på jobb hjem. Så fra 12 var jeg alene av!

Vi startet dagen med en rask og kort standup, fulgt etter av at vi endelig har klart å løse en Axios-error som har plaget oss hele uka. Grunnen var at datoen man sendt fra frontenden ikke ble deseralisert pga. at dato-strengen hadde en 'Z' på slutten som ødela alt. Etter lang feilsøking så fikk vi fiksa det og endelig klarer vi å registrere og lagre nye feilmeldinger.🚧

Dette var perfekt ettersom vi rett etter skulle ha demo så da fikk vi vist frem noe nytt og kult, som vi hadde klart helt på egen hånd!

Etter klokka 12 så satt jeg med ned og fokuserte mest på å redesigne innmeldingssiden vår etter brukerintervjuene vi hadde hatt, og i tillegg satt meg inn i Cypress for å lage tester for frontenden våres. Fikk laget tre basice tester, men veldig artig å lære og prøve, og ikke minst forstå!📚

## Uke 6

#### 24.07.23

Uka startet med det vanlige; monday commits og OKR setup! På plan for uka er å få fiksa dynamisk fetching av meldinger fra databasen til frontend, legge til alerts for feedback ved innmelding av feil, implementere søkefunksjonalitet og få lagt inn statusflagg!🚨

Ettersom en på teamet var syk i dag så var det par-programmering i hele dag, noe som var veldig gøy ettersom vi har hatt mest mob i sommer.

Dagen gikk for det meste til å få fiksa fetchinga av feilmeldingene fra databasen, men til slutt fikk vi fiksa det. Det eneste problemet som sto igjen var at den fetchfunksjonen ble kjørt kontinuerlig noe vi "sparte" til imorra.

Etter jobb dro en kollega og jeg til buldreverket for å buldre litt, det var en bra økt!🪨

#### 25.07.23

Tirsdagen startet jo med å fikse gårsdagens problemer, men vi fant ut at det var noe backend problemer og fikk det unna raskt. Fortsatt par-programmering pga. sykdom, men det har gått kjempebra!

For å si det mildt så har tirsdagen vært fylt opp av å banke igjennom målene for uka! Vi har fått lagt til alert for feedback ved innmelding av feil og den redirecter til hovedmenyen etter suksess, samt. at søkefunksjonalitet har fått testene sine skrevet og implementasjon er påbegynt.
Sykt effektiv tirsdag som har vært gøy!🔥

#### 26.07.23

DET ER ONSDAAAAAAAAAAAAG!! (liten internvits fra dagens sosiale opplegg)

I dag var vi endelig alle tre samlet på jobb igjen! Vi fikk implementert søkefunksjonalitet og den er dynamisk, som er sykt smooooth. Det var kjempegøy å få til, og tok så og si hele dagen!🔍

Etter jobb var det sosialt opplegg der vi dro på Oslo Street Food først for litt mat og deretter ut på Oche som er en dartpub i Oslo. Det var kjempegøy!🎯

#### 27.07.23

Dagen i dag har for det meste gått til en oppgave vi fikk av de ansatte som en del av det litt morsomme vi gjør utover sommeren, og oppgaven gikk ut på å lage en 30 sekunders filmtrailer!📽️

Vi brukte tiden før lunsj til å velge filmen vi skulle lage trailer for og begynte smått på filminga. Det ble Fight Club vi gikk for, eller *Nav Club* som vi kalte det! Det var ganske gøy å filme og sluttproduktet ble kjempebra, men megakleint også hahah.

Bortsett fra dette så var det frontend forum i dag der sommerstudentene som er utviklere ble invitert til kodestafett. Kodestafetten er en uformell greie for å bli bedre kjent med hverandre i fagmiljøet og innebærer at man tar med seg en liten kodesnutt og sier noen ord om hvorfor man ville vise fram den. Her valgte vi å vise frem [SWR](https://swr.vercel.app/) ettersom dette er noe vi har prøvd ut i prosjektet vårt. SWR er basically React hooks for data fetching.🧑‍🏫

Etter jobb i dag var det litt sosial buldring med to kollegaer og vi dro til Skullerud for å buldre, det var veldig hyggelig!

#### 28.07.23

Fredagen startet som vanlig med standup og demo, men i dag var vi kun to på teamet igjen pga. sykdom, men det gikk fint. Fredager blir jo veldig oppslukt at demo, quiz og retro så er som oftest ikke mye som skjer. Retro utsatte vi til mandagen i håp om at vi er tre til da.

Bortsett fra dette så vant jeg min biljardmatch for ukas turneringsrunde! Nå har jeg to tap og tre wins!🎱

## Uke 7

#### 31.07.23

Ny uke, ny monday commit! Siste ordentlige uke med progging, så vi har gått for å implementere statusflagg, redigeringsmulighet, støtte for konklusjon/kommentarer og bildeopplastning.

Fortsatt sykdom i teamet så vi bestemte for å gå igjennom friday wins og retro fra forrige uke for å bli ferdig med det. Vi klarte tre av fire mål for forrige uke som er dritbra, det var stas!🏆

Utenom dette så valgte vi å bruke dagen på å dele oss opp og jobbe på vært vårt problem, der jeg jobbet med å få alerts på hovedside istedetfor innmeldingsside og min andre teamkamerat jobbet med å redesigne og implementere klikkbare feilmeldinger. Jeg fikk ikke løst problemet mitt, men klikkbare feil ble løst.

Etter et lite nederlag på jobb så dro jeg på buldrings etter jobb med en kollega som var veldig gøy! Digg å få brukt kroppen fysisk etter en hel dag med fylt med tenking og problemløsning.🪨

#### 01.08.23

I dag så valgte vi å jobbe med å implementere statusflagg og redigeringsmulighet. Her jobbet vi i som par og solo, som funket bra!

Jeg var først med på å jobbe med backend på statusflagg-implementasjonen for så å jobbe med frontend på redigerings-implementasjonen. Mye læring som var gøy, og statusflagg ble ferdig implementert imens redigeringsfunksjonen ikke funker 100% enda.🔏

Bortsett fra dette så begynte jeg smått på dokumentasjonsbasen våres så vi har noe oversiktlig å gi fra oss når sommeren er over slik at det lett kan jobbes med videre i etterkant!

Fikk unnagjort ukas biljard-turneringskamp relativt tidlig i uka, og jeg vant! Fått skikkelig sansen for biljard i sommer hahahh.🎱

#### 02.08.23

Dagen i dag har gått til å starte på implementasjon av støtte for konklusjon/kommentar for feilmeldinger.💬

Her delte vi oss opp i par og solo, der jeg ble med på par-programmering i backenden. Det gikk fint utover dagen, men på slutten av dagen så mistet vi litt oversikt over hva vi drev på med ettersom vi begynte å sjonglere litt flere baller om gangen enn hva vi burde.🤹

Vi har også hatt ROS-møte i dag for å oppdatere risikolisten våres og legge til flere risikoer vi har kommet på siden sist. 

#### 03.08.23

Torsdagen har gått i ett rett og slett, vi fikk gjort mye i dag!

Nå kan man legge til kommentarer på feilmeldinger og oppdatering av feilmeldinger funker også, det var digg å få til. i tillegg så er kommentarene persistente i frontenden så de alltid er der når man åpner feilmeldingen.

Etter jobb i dag var det sosialt hvor vi dro på Duckpin som var veldig gøy! Vi spilte mini-bowling og sang karaoke!🎤

#### 04.08.23

På planen i dag er det standup, quiz og tidlig helg!

Jeg kjørte solo i dag på frontend, mens de to andre drev på med backend. Jeg fikk lært meg mye mer om Cypress testing, det var sykt gøy! Koste meg skikkelig med å tukle rundt med Cypress og forstå hvordan jeg skulle skrive tester for både funksjonalitet og accessibility.♿

Quizen i dag var om Gudfaren og Fight Club som var gøy, og deilig å kunne avslutte fredagen med quiz for så en tidlig helg! 

Kjenner jeg grugleder meg til siste uka nå!!🤪

## Uke 8

#### 07.08.23

Det er siste mandagen i internshipet og jeg kjenner jeg bare vil fortsette å jobbe videre!

I dag kom jeg litt senere på jobb pga. legetime, men kom i gang greit når jeg kom på jobb. På planen i dag er å gjøre ferdig dokumentasjonsbasen og få begynt på presentasjonen våres.

Dokumentasjonsbasen ble vi ferdig med som var digg, det ble et stort dokument!!📔

Presentasjonen er nesten ferdig, må bare finpusses litt osv., men begynner å komme i mål nå. Kjenner jeg grugleder meg veldig til presentasjonene, håper alt går fint!

#### 08.08.23

I dag ble vi så og si ferdig med presentasjonen våres og fikk øvd bittelitt. Er ikke så mye annet som skjer de siste dagene, går litt tid til å grue seg..

Bortsett fra presentasjon var det semifinale i biljard i dag, det var gøy å følge med på! Ble dessverre ikke noe top 4 på meg, men kom på en fin 7. plass!

Dro litt tidligere fra jobb i dag ettersom jeg hadde litt fleksitid jeg kunne bruke, så jeg og to kollegaer dro for å spille litt dart sammen.🎯

#### 09.08.23

Dagen har for det meste gått til å gjøre oss klar til presentasjonene vi skal ha, og den vi hadde i dag for teamet vi har vært en del av i sommer gikk overraskende bra! Før presentasjonen tømt vi databasen for innhold så vi kunne fjerne all testdataen som ikke passet helt inn i en presentasjon.🫗

Jeg har også vært med på et "intervju" av noen av sommerstudentene som skal komme på NAV sine side, [detsombetyrnoe.no](https://detsombetyrnoe.no), så det er jeg spent på hvordan kommer til å se ut! Svarte så godt jeg kunne hehe🤔

#### 10.08.23

Shit as, i dag er nervene all over the place! I dag er dagen vi skal ha presentasjon for hele NAV og direktøren kom til og med for å se på oss..🥲

Jeg er jo ikke så fan av presentasjoner, selv om jeg prøver mitt beste på å bli bedre til det, så gruppa valgte heller å fokusere på å se om vi kunne legge til noen små funksjoner før sommeren er helt over. Vi fikk lagt til muligheten for å slette feilmeldinger relativt fort, men turte ikke å merge branchen før presentasjonen i tilfelle et eller annet gikk galt.

Det var veldig spennende å høre alle de andre gruppene snakke om prosjektene sine, samt. lære litt mer enn bare det basice man visste fra før av!

Presentasjonen gikk ok, jeg følte jeg leste litt for mye manus, men i mitt forsvar så var det en god del kameraer, lys og øyne rettet mot oss.🫠

Etter jobb i dag hadde vi avslutningsmiddag og litt karaoke som var kjempe gøy, og så dro vi videre til Raadhuset Bar!🎤

#### 11.08.23

Siste dag i NAV, wow det har gått fort. Jeg er så takknemlig for at jeg har fått denne sjansen og opplevelsen! Det har gjort meg så mye sikrere på valget og utdanningen jeg har tatt, og jeg gleder meg bare enda mer til å komme ut i arbeidslivet!🔒

Et godt ord som oppsummerer følelsene i dag vil jeg si er ***vemodig***. Det sier bare hvor hyggelig jeg har hatt det i hele sommer, og hvor ***gode kollegaer og mentorer*** jeg har hatt!🥹

Vi fikk blomster, noen fine ord, og boller og brus som en liten avslutningsgave i dag som var veldig koselig, og det var finalen i biljardturneringa i dag som var veldig gøy å følge med på! I tillegg var det en siste quiz med teamet vårt som var morsomt å være med på, jeg vant til og med! Temaet var *katter og andre skadedyr*🐈

Om det er en ting jeg er sikker på så er det at jeg søker på en stilling i NAV IT igjen, for dette har vært gøy!!